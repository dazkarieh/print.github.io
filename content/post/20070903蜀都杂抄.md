+++
title= "蜀都杂抄"
date= 2007-09-03T10:24:26+08:00
type = "post"
categories = ["文学"]
comments = false
reward = true
mathjax = false
slug = "notes on sichuan capital excerpts"
keywords = ["随笔","《蜀都杂抄》"]
tags = ["摘录"]
+++

{{< img src="https://ian2.oss-cn-hangzhou.aliyuncs.com/clt6/20200320150844.png" alt="《蜀都杂抄》（明）陆深 撰">}}

* 峨嵋山，本以两山相对如蛾眉故名。字当从虫，不当从山。

* 峨眉山周迥千里，高八十里。中有光怪，每天晴云涌，浩若银涛，其光五采如轮，俗云佛见是已。夜半有光熠熠来自天际者，又谓之圣灯。光相寺在大峨绝顶，登其处，遥望西天，见雪山。一云有小鸟如鹪鹩，鸣类人言。一云自白水蹑其巅六十里。

* 月竹，嘉定州之产，每月生笋。
<!--more-->
* 蜀都大抵雨多风少，故竹树皆修耸。少陵“古柏二千尺”，人讥其瘦长。诗固有放言，要之蜀产与他迥异。若谓“柏之森森”者，惟蜀为然。所谓乔木如山者，亦惟蜀为然。

* 世传花卉，凡以海名者，皆从海外来，理或当然。予家海上，园亭中喜种杂花，最佳者为海棠。每欲取名花填小词，使童歌之。有海红花、海榴花，更欲采一种为四阕，累年而不得。辛丑南归，访旧至南浦，见堂下盆中有树，婆娑郁茂。问之曰：“此海桐花，即山矾也。”因忆山谷赋水仙花云：山矾是弟，梅是兄。但白花耳！却有岁寒之意。

* 邢子才有书甚多，而不甚仇校。见人校书，常笑曰：“何愚之甚，天下书至死读不可遍，焉能始复校此？且误书思之更是一适。”

* 昔人云：读汉书要取堂扁合作者信难得。宋吕文靖题镜湖天花寺一绝云：贺家湖上天花寺，一一轩窗向水开。不用闭门防俗客，爱闲能有几人来。予欲取爱闲二字，署山居一轩。

* 知止而后有定，定而后能静；静而后能安，安而后能虑；虑而后能得。此一条自具大学始终节目，亦吾道异端之所以分也。如告子之学，可谓定矣！而未能静。禅者之学，可谓静矣！而未能安。惟其未能安，故资于神通。惟其未能虑，故失之诞谩。岂能有所得耶？

* 杨柳多寄生，状类冬青，亦似紫藤，经冬不凋。春夏之交作紫花，散落满地。省衙前有数株，冬月望之荣枯各异。

* 嘉定州有鸟，一名山和尚，一名雨道士，堪作对偶。

* 佛殿自西望见三峰插天，皆积雪如银。每日下，峰头则殿中灯燃，云此西域昆仑山，岂所谓日月相掩映为画夜者耶？夏日从北峰西下，冬日从南峰，惟春秋之间从中峰下不爽云。西域去此尚远，恐目力难及。今省城西望亦有雪山耸出，晴霁时可见，叠茂才三百里尔。宋田锡赋诗云“高高百里作一盘，八十四盘青云端。”岂以至高求至高耶？东坡亦云“峨眉山西雪千里。”

* 今世所用摺叠扇，亦名聚头扇。吾乡张东海先生以为贡于东夷。永乐间，始盛行于中国。予见南宋以来诗词，咏聚扇者颇多。予收得杨妹子所写绢扇面，摺痕尚存。东坡谓高丽白松扇，展之广尺余，合之止两指许。正今摺扇，盖自北宋已有之。倭人亦制为泥金面，乌竹骨充贡。出自东夷果然。

* 栝松百年，即有白衣如粉，本草谓之艾衲香。吾乡钱鼐先生号艾衲，盖取诸此。赵文敏公号松雪，乃是一琴名。若艾衲香，亦可称曰松雪。

* 丘文庄公仲深濬，近世最号博学强记。洛阳刘少师希贤健尝戏之曰：“丘先生是有一屋散钱，却少一条索子。”文庄闻之曰：“刘先生有一屋索子，却少散钱，盖报之也。”吾闻崔同年子钟铣云：“讷斋嘉话云，贯如散钱，一是索子。”

* 黎州安抚司内，小厅东有梨树一株，高九丈，围九尺，州人取其枝以接果，岂黎以梨名耶？州人呼为三藏梨，相传为唐僧西游，植黎杖于此，曰他日州治在此。恐非实事。古称黎杖，黎即苜蓿，养之历霜雪，经一、二岁，其本修直，生鬼面，可杖，取其轻而坚，非梨木也。

* 丝之品不一，曰刷丝、曰内里丝、曰丛丝、曰马尾，丝独吐丝为奇。正视之，疏疏见黑点如洒墨；侧视之，刷丝粲然。工人谓之砚宝。盖石之精云：惟枣心坑或有之，他产则劣。故三衢石黑而顽；南路丝石暗而黝；绵潭丝石浮而滑；夹路丝石红而枯；水池山丝石枯而燥。皆不甚宜笔墨云
